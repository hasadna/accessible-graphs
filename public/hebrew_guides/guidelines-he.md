אלו קווים מנחים לעיצוב גרפים נגישים. מצאנו כי החשיבה עליהם סייעה לנו בבניית המוצר שלנו בכתובת [https://accessiblegraphs.org/](https://accessiblegraphs.org/) 
אנו מאמינים כי כל אחד מהם ממלא תפקיד מרכזי במתן אפשרות למשתמש לחוות חוויה נהדרת ולהצליח להבין את הגרף.
ניתן אף להשתמש בהם כקריטריון להערכת פתרונות שונים של גרפים נגישים.

אנו מלווים כל הנחיה בחוויית הגרף הוויזואלית המקבילה, וכדוגמה, בתיאור של האופן שאנו מציגים אותו במוצר שלנו.

## 1. סקירה כללית

היכולת לקבל סקירה כללית מהירה של כל הגרף. בגרף ויזואלי מדובר במבט חטוף על הגרף במטרה להבין את מבנהו השלם.

במוצר שלנו אנו מאפשרים זאת בשתי דרכים:

* צלילים: כיבוי הדיבור ומעבר מהיר על הגרף בעזרת צלילים בלבד על-ידי לחיצה על מקש החץ הימני, והקשבה למנגינה של הגרף.
* צג ברייל: פשוט העברה של האצבעות על צג הברייל.

## 2. לרדת לעומק

היכולת לרדת לעומקו של אזור ספציפי בגרף ולקבל שם מידע נוסף.

בגרף ויזואלי מדובר במבט ממוקד על אזור מסוים, תוך התבוננות הלוך ושוב על ציר ה-X ועל ציר ה-Y כדי למפות את גובה העקומה אל הערך.

במוצר שלנו:

* צלילים: בחירת ערך (על-ידי לחיצה על מקש הרווח, על החיצים שמאלה וימינה במקלדת או על כפתור הניווט בצג הברייל), מספקת מידע נוסף, כגון ערך ה-Y, ערך ה-X, המיקום, ואם זה מינימום או מקסימום.
* צג הברייל: לחיצה על כל אחד מהנ"ל מספקת גם "צילום מקרוב" של הערך הנבחר בחלקו הימני של צג הברייל.

## 3. הצגת הערכים של הנתונים

גרף מראה את מבנה הנתונים, אך מבנה בלבד אינו מספיק. חשוב גם לדעת את הערכים עצמם בנתונים. בגרף ויזואלי העקומה מראה את המבנה, בעוד התוויות (שלעתים נקראות סימונים) על ציר ה-X וציר ה-Y מראות את הערכים.

במוצר שלנו:

* צלילים: כשהמשתמש יורד לעומק (כמתואר לעיל), אנו משתמשים בדיבור כדי לומר למשתמש את הערך הממשי.
* צג ברייל: בתוכנת JAWS, כשמתרחש דיבור, צג הברייל מראה את פלט הדיבור באופן זמני ולאחר מכן חוזר לייצוג הגרף.

## 4. היכולת להשוות אזורים שונים

היכולת להשוות בקלות בין אזורים שונים בגרף ולקפוץ מאחד לשני במהירות. בגרף ויזואלי מדובר בהסטת המבט הלוך ושוב בין שני אזורים.

במוצר שלנו:

* מקלדת: על-ידי שימוש בשורת המספרים במקלדת יכול המשתמש לקפוץ לאזורים שונים בגרף. קיימים 10 מקשי מספרים, הממפים סדרה של עשרה ערכי X. בהתחלה הסדרה היא של 1-10, והמשתמש יכול לעבור לסדרה הבאה על-ידי מקש = (שווה) במקלדת (מימין למספרים). הסדרה הבאה תהיה 11-20, לאחר מכן 21-30 וכך הלאה.
* צג ברייל: מקשי הניווט מאפשרים למשתמש לקפוץ לאזורים שונים של הגרף במהירות.

## 5. היכולת להשוות גרפים שונים

היכולת להשוות בין גרפים שונים בעלי אותו ציר X. בגרף ויזואלי, ניתן להציג את הגרפים יחד כשתי עקומות שונות או יותר בצבעים שונים.
במוצר שלנו אנו מתכננים לתמוך בכך על-ידי שימוש במקשי החיצים העליון והתחתון כדי לעבור בין גרפים במהירות, תוך הישארות באותו מיקום על ציר ה-X.

## 6. להשתמש בנתונים קיימים

היכולת ליצור גרף נגיש מנתוני משתמשים שניתן להציגם בפורמטים שונים.

במוצר שלנו אנו מאפשרים למשתמש:

* להעתיק ולהדביק נתונים מתוכנות גיליון כגון אקסל או  Google Sheets.
* להשתמש באתרי אינטרנט קיימים שכבר שילבו בהם את הגרפים שלנו, כגון 
[https://financialmodelingprep.com](https://financialmodelingprep.com), המציג מידע כלכלי בזמן אמת על מניות, מדדים, מטבעות וכיו"ב.
* עבור מפתחי פייתון: להשתמש במבני נתונים של פייתון כגון רשימות ו-DICTS וליצור מהם גרפים נגישים. רק התקינו את חבילת accessible-graphs מ- pip.  הנה 
[קישור לחבילה](https://pypi.org/project/accessible-graphs/)
עם פרטים נוספים.
* עבור מפתחי אתרים: השילוב עם האתר שלנו כדי לספק גרף נגיש לנתונים שלכם קל כמו בניית URL עם הנתונים. אפילו לא קיימת תלות שעליכם לכלול.

## 7. פלטפורמה

כדי שהגרף הנגיש יהיה מועיל, עליו להיות בפלטפורמה הזמינה למשתמשים רבים. אנו בוחרים ברשת כפלטפורמה המצויה בכל מקום. כדי להמחיש את הנקודה, דוגמה לפלטפורמה שאינה זמינה או רווחת בשימוש היא מכשיר של חומרה ספציפית שעל המשתמש לרכוש.

## סיכום

אנו מאמינים שהנחיות אלו חשובות ליצירת גרפים נגישים באמת. אנו מאמינים כי כולן הן דרישות עקרוניות ובסיסיות לגרף נגיש, ומקווים שהן יוכלו לשרת כקווים מנחים עבור מפתחי גרפים נגישים ועבור אלה המעריכים פתרונות לגרפים נגישים.


אם זה מעניין אותכם או אם יש לכם שאלות, אל תהססו ליצור איתנו קשר בכתובת: 
[https://twitter.com/AccessibleGraph](https://twitter.com/AccessibleGraph)
